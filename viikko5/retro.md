# Retrospektiivitekniikat

Scrumissa retrospektiivi pidetään sprintin päätteeksi, ja sen tarkoituksena on tarkastella tiimin työskentelytapoja; mitkä asiat menivät hyvin ja missä kohdin olisi parannettavaa. Retrospektiivin pitämiseen on kehitetty erilaisia tekniikoita. Alla kerrotaan lyhyesti kahdesta eri tekniikasta. 

Start, Stop, Continue, More of, Less of Wheel -tekniikassa retrospektiivi kestää 10-25 minuuttia. Taululle piirretään ympyrä, joka jaetaan tekniikan nimen mukaisiin viiteen lohkoon: mitä pitäisi aloittaa, lopettaa, jatkaa, tehdä enemmän tai tehdä vähemmän. Retrospektiivin vetäjä rohkaisee tiimin keskustelua ja koittaa selkeyttää sitä, mihin lohkoon esiin tulevat ideat kuuluvat. Lopuksi varataan aikaa keskusteluun ja siihen, että saadaan sovittua konkreettisesti mitä muutoksia tehdään. 

Glad, sad, mad -tekniikassa kukin tiimin jäsen kirjaa itsenäisesti sprintistä mieleensä tulevia asioita korteille. Kortit jaotellaan kategorioihin iloinen, surullinen ja vihainen. Luokittelua jatkojalostetaan niin, että toisiinsa liittyvät kortit ryhmitellään vielä yhteen kuvaamaan jotain isompaa teemaa. Tämän jälkeen valitaan, mistä teemasta keskustellaan tarkemmin palaverin vetäjän johdolla. Tässä tekniikassa suositellaan, että retrospektiivin tulisi kestää alle 60 minuuttia. 

